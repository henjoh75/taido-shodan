# Kamae – Grundställningar

Alla kampsporter har en grundställning, en skyddad position – guard – som utövaren genomgående återkommer till. I Taido finns tre 
grundställningar som har olika användningsområden och förekommer i varierande omfattning.

Tachi som beskrivits tidigare handlar bara om fötternas (och höftens) position, kamae inbegriper även händerna.

## Viktigt att tänka på i kamae:

1.	Huvudet	Vinkel, näsans riktning
2.	Händer	Position, fingrarnas riktning, handledernas och armbågarnas vinkel och riktning
3.	Kropp	Vinkel och riktning
4.	Höft	Position och riktning
5.	Fötter och ben	Position, tårnas riktning, knänas och vristernas vinkel och riktning

## Gedan – låg

Hidari gedan gamae: Fötterna i eji dachi med vänster fot fram, 90-gradersvinklar i knä- och höftled. Det högra knät ska vara någon 
centimeter ovanför marken. Vänster hand (honte) hålls öppen (nukite) ungefär en knytnäve ovanför vänster knä och höger hand (soete) i 
hikite.

Används som startposition i jissen, hokei och kobo.

(Foton + Fötter)

## Shudan – mellan

Hidari shudan gamae: Fötterna i kokutsu dachi med ca 70 % av kroppsvikten på det bakre benet (höger). Det vänstra knät ska vara riktat 
rakt framåt och det högra rakt åt sidan. Böj på benen för att få en låg ställning, vinkeln i höger bens knäveck ska vara cirka 90 +/- 
några grader. 

Vänster hand (honte) hålls på kidosen med fingrarna ihop pekande uppåt och med fingerspetsarna i höjd med axeln, handen ska vara vriden 
så att du precis ser handflatan, armen ska vara något böjd med armbågen pekande snett utåt, nedåt. Högra handen (soete) vilar vid magen 
med handflatan uppåt och fingerspetsarna ihop vid kidosen, armbågen är vid de lösa revbenen.

Att tänka på:
* Böj på benen
*	Pressa ut bakre knät
*	Kläm ihop fingrarna
*	Rak i ryggen
*	Lätt svank
*	Näsan rakt fram

Shudan gamae är den mest använda grundställningen. Passeras frekvent i rörelse och används i jissen som startställning vid utdelning av 
yuko (kvartspoäng) samt chui (varning).

## Jodan – hög

Hidari jodan gamae: Fötterna i ryunen dachi med vänster fot fram, tårna på främre foten pekar 90 grader åt vänster. Höger knä ska vara 
någon centimeter ovanför marken. Överkroppen vrids moturs så att axlarna ligger på kidosen. Vänster arm gör en 90 graders vinkel bakåt 
och uppåt på kidosen med handen (soete) i nukite med handflatan framåt. Höger arm pekar 45 grader ner och framåt på kidosen med knuten 
hand (honte) och handryggen framåt. Huvudet vrids så att näsan pekar rakt framåt.

Jodan gamae förekommer inte särskilt ofta, utom möjligen som startposition i Tenkai.
